+++
title = "Çabalamak Üzerine"
date = 2024-04-05
draft = false
+++

Sık duyduğum laflardan biridir bu: "Hayatta hiçbir şey birdenbire olmaz." Tabii ya, çok doğru! Sahiden, hiçbir şey bir anda olmaz. İyi de ne anlama geliyor bu?

Hayatta bazı şeylerin çok temel usulleri, çok basit kuralları vardır. Hatta bazen basitliklerine rağmen o kadar doğrulardır ki toplumda kalıplaşmış laflarda vücut bulur, zaman zaman sağda solda kulak ısırırlar. Lakin en başta sözünü ettiğim kural tezahür edecektir ki bu tür kuralları anlamak da birdenbire mümkün olmuyor. Belli başlı şeyleri tecrübe etmiş olmak gerekiyor. Bir zamanlar [üstat Morpheus](https://en.wikipedia.org/wiki/Morpheus_(The_Matrix)) demişti ki: "Bildiğin yol ile yürüdüğün yol arasında bir fark var. Yolu bilmek ile o yolda yürümek farklı şeylerdir."

On altıncı yaşımı doldurmak üzereyim ve neden hayatta hiçbir şeyin birdenbire olmadığını artık çok daha iyi idrak ediyorum. Satranç tecrübelerim bana bu kuralı anlamakta kapı açtı. Herkes hayatta hiçbir şeyin bir anda olmadığına dair ileri geri sözler edebilir fakat görünen o ki pek az kişi bunu gerçekten anlamaktadır. Bir şeyleri elde etmek için çırpınır, kürek çekerken ikna oldum bu kuralı anladığıma. Satrancımı bir üst düzeye çıkarmaya çalışırken ikna oldum, çabalarken. Çabalamak hakkında önemli bir keşif yaptım. Öyleyse diyelim haydi: "Easy come, easy go."

## Çabalamanın Aldatıcı Heybeti
22 Aralık 2023'te bir [YouTube canlı yayını](https://www.youtube.com/watch?v=voZDNP3Ex6Y) başlattım. Bu yayın başladığı sırada satrançta yıldırım reytingim 1866 idi. Yayının maksadı ise 1900 reytinge ulaşana kadar yayını sürdürmek ve oynamaya devam etmekti. Epey uzun süre 1800 reytingde satranç oynamıştım ve bu yüzden artık bir akşamda 1900'e çıkabileceğime ikna olacak kadar tecrübeliydim. İki saatin sonunda da bunu gerçekleştirdim. Çok keyifli bir akşamdı.

Hedefime ulaştıktan sonra oynamayı bırakacak hâlim yoktu. Hâlen okuldan eve gelince yıldırım satrancı oynamaya devam ediyordum çünkü reytingden öte satrancı seviyordum, sanatımı icra etmeyi seviyordum. Satrancın kafa dağıtıcı ve dünyadan bir süre uzaklaştırıcı yanını seviyordum. Yalnız, kendi kendimi şaşırtacak derecede iyi oynuyordum. Maça her başladığımda kazanacağımı içten içe bilerek başlıyordum ve bunu nereden bildiğimi asla bilmiyordum. Günde aşağı yukarı 2-3 kez reyting dahilinde yıldırım satrancı oynuyordum. Bu şekilde oynamaya devam ettim. Çok iyi sonuçlar aldım ve almaya devam ettim.

18 Şubat 2024 gecesi hiç kaybetmeden üst üste beş tane maç kazanmıştım ve reytingim 1999 ile zirveyi görmüştü. Oysaki daha elli sekiz gün önce 1900'e çıkmak için çabalıyordum. Bunun nasıl mümkün olduğunu şaşkınlıkla sorguluyordum. Kolay bir şey olmasa gerekti birdenbire yüz reyting kazanmak. Elli sekiz gün, yüz reyting kazanmak ve 1999 elo olmak için birdenbirelik ile rahatlıkla nitelendirilebilir çünkü daha yeni 1900'e ulaşmıştım.

Gözümü hırs bürümüş, 1999'u görmekten rahatsız olmuştum. O gece altıncı bir maç daha oynadım ve kaybettim. Sonra bir maç daha oynadım ve bir kez daha kaybettim. Sonra bir daha ve bir daha... 2000'i geçmekti dilediğim, müthiş performanslarla bunu başarmak üzereydim ancak 1999'dan öteye geçememekle birlikte 1940 civarlarına kadar geri çakılmıştım. Oysaki en başta 2000'i geçmek gibi bir çabam yoktu, satrancı seviyordum ve günde birkaç maç oynayıp kafa dağıtıyordum. Fakat o gece satrancı sevdiğimden değil, egomun şeytani arzuları için altıncı maçı oynamıştım. Akılcı olan, orada kendini frenlemek ve ertesi gün daha önceki günlerde nasılsa yine öyle oynamayı sürdürmek olurdu. Öyle olmadı, kaybettikçe egom daha da hasar gördü, daha çok oynamak istedim. Oynadıkça daha çok kaybediyordum, kaybettikçe daha da hasar görüyordum, hasar gördükçe daha çok oynuyordum... Yorgunluğuma bile aldırış etmiyor, kaybettiklerimi geri kazanmak için sürekli oynamaya devam ediyor, çabalamaktan, çırpınmaktan vazgeçmiyordum. 1940 civarlarına düşene kadar bu böyle devam etti, en sonunda o kadar hüsran içindeydim ki artık bırakmak zorundaydım: Yirminin üstünde bir toplam maç sayısı ve yüklü bir mağlubiyet çoğunluğuydu sonuç. Günün sonunda birkaç ay önce nerede idiysem yeniden oradaydım. Bir gecede emek dolu, uzun bir maratonun katili olmuştum resmen. Ne yapmıştım ben? Ne yaptığımı zannediyordum ki? Çok yazık...

Bu tarz küplere binmeler, dengeyi kaybetmeler, göz karartmalar, hırs... Bunları ilk kez yaşamıyordum, daha önce çok hüsrana uğradım bu şekilde ancak bu çok ağır olmuştu. Satranca küsmüştüm resmen. 2000'i hak ettiğimi ama hak ettiğimi alamadığımı düşünüyordum. Oysaki ne kadar da yakındım 2000'e ulaşmaya, hem de bir anda? Birdenbire olmuştu bu yükseliş, oysa pek uzun zaman ister yüz reyting kazanmak.

Gerçek şu ki hak etmemiştim. Hak etseydim 2000 olurdum ama olamadım. Satranç böyledir. Hayatta istediğiniz bir şeyleri elde edemediğiniz zaman etrafa suç atmak çok kolaydır, sizi aşağı çeken çok şey vardır ancak satrançta kendiniz ile yüzleşmeye mahkum olursunuz. Bazen sadece kendi emeğinizin hırsızısınızdır ve bunu kabullenmek gerekir.

O geceden sonra satranç oynamaya devam ettim, bırakamıyordum çünkü hâlen zoruma gidiyordu. Eskisinden daha sık oynuyordum. Öyledir ya, işler yolunda giderken üzerine çok düşmezsiniz. "Niçin bu kadar iyi oldu bu iş, neden bu kadar başarılı, niye bu kadar yolunda?" diye sormaya pek yeltenmez insan, bunun çok da üzerine düşülmez çünkü iyi, iyidir zaten, memnun ettiğine göre ardına bakmaya, ötesini kurcalamaya ihtiyaç duyulmaz. Oysa bir gün her şey tersine gitmeye başlayınca sorular, nedenler, isyanlar bitmek tükenmek bilmez. Terslikler huzursuz edicidir çünkü, temizlemek ister insan. Çok çabalar düzeltmek için ama çırpındıkça daha da batacaktır. Hiçbir şey yapmasanız belki işler o kadar da kötü gitmeyecek ama çabaladıkça işler daha da kötüye gidecektir. Bende de öyle oldu, artık eskisi gibi kazanmıyordum sürekli. Günde on kere, on beş kere yıldırım oynuyor ve üstüme bir kürek daha, bir kürek daha toprak atıyordum sanki. Ne o, eskiden bu kadar fazla oynamama gerek kalmadan yavaş yavaş yükselirdim zaten, ne bu şiddet, bu celal? Üstelik yükselmekten ziyade tam bir batış içindeydim.

Epey uzun süre çırpınmaya devam ettikten sonra artık sınavlar ve tek tük sorumluluklarım beni meşgul etmeye başladı. Bunun yanı sıra satranç haricindeki diğer meşgalelerime yöneldim. Bir süre satranç ile görüşmedim.

Bu yazıyı 5 Nisan 2024'te yazıyorum. Bundan birkaç hafta önce daha sağlıklı satranç oynamaya başladım. Yani günde bir veya iki maç için ancak ilgileniyordum. Farkında olmadan satranca geri dönmüştüm çünkü satrancın bendeki varlığının temel sebeplerinden bir tanesi kafa dağıtıcı tarafı ve dünyadan bir süre uzaklaşmamı sağlayan özelliğiydi. Ben hiç farkında bile olmadan işler olacağına vardı ve eski pozisyonuna geri döndü satranç: Bir savaş değil, bir sanattı o.

Artık eskisi gibi dengeli bir oyun performansım vardı. 1950'li reytinglerde yüzüyordum. Bu bir gün aniden 1990'lara da yükselebilirdi fakat bu sefer 2000'e yükselmek için ilave bir çaba sarf etmeyecektim, bu hatayı tekrarlamamalıyım. Reyting o kadar da önemli değil, anda kalarak geçirdiğim zamanın tadını çıkaracaktım o kadar. Bunu yaparken zaten ben farkında bile olmadan reytingim de yükseldi. Düşününce hayret ederim bu iniş-çıkışlara, her şey nasıl da rayına oturdu biraz zaman verince. Bazen o kadar üstüne düşmemek, o kadar çabalamamak gerekiyormuş belki de.

## Sonuç
Kolay elde edilen şeyler, kolay elde edildikleri gibi bir anda kayıpları da mümkündür. Sahiden de hiçbir şey birdenbire olmuyor hayatta. Birdenbire en tepelere çıktığınız gibi birdenbire en alçaklara da düşebiliyorsunuz. Çok istemek, çok çabalamak; tamam, isteyeceğiz, üzerine düşüp çabalayacağız ama yanlış stratejileri spontane çıkışlar ile örtbas etmeye çalışmak irrasyonel bir boşa kürek çekişten öteye gidemez. **Hiçbir şey bir anda olmaz.** Gerçek başarı, geçici ve spontane sıçrayışlarla değil ufak kümülatif adımlarla, yavaş yavaş kademelerin atlanmasıyla bir maraton hâlinde gerçekleşir. **Başarmak bir maraton işidir.**

Zekâ, sizi **bir anda** diğerlerinden öne geçirebilir, size spontane sıçrayışlar vaat edebilir, türlü avantajlar elde etmenizi sağlayabilir ancak insanın hayatta en çok ihtiyaç duyacağı şey bu değildir. Zira en güçlü olan değil, **en uyumlu olan** hayatta kalır. Uyum ise akılcıdır. İnsanın en beceremediği ise aslında budur: Akıllı olmak, rasyonel eylemek.

Sahip olduğumuz zekâyı biz seçmedik ama akıllı olmayı biz seçebiliriz. Sahip olduğumuz şeyleri çok basit hatalar ile kaybediyoruz. Bazen bir oyunu iyi oynamak için en üst düzey taktiksel becerilere sahip olmak gerekmez; doğru zamanda doğru yerde bulunmayı, doğru stratejiyi uygulamayı bilmek oyunu kazanmak için yeterlidir.

Ben, tüm bunları satrançta tecrübe ettim fakat tüm bu anlattıklarım hayatın kendisinde de tezahür etmektedir. İnsan, bir şeyi çok istediği zaman taşkın bir körlükle ona yapışmak yerine rasyonel ve etkili adımlarla ona yaklaşmalıdır. Hedef, parçalar hâlinde gözlemlenmelidir. Tıpkı 1900 reytingden 2000 reytinge çıkmanın öyle birkaç günde, haftada veya ayda gerçekleştirilebilecek bir iş olmaması gibi. Tıpkı üzerinde çalışılan bir projenin bir anda en iyi versiyonuna ulaşmaması gibi. Tıpkı finansal stratejilerin bir anda meyvesini vermemesi gibi. Tıpkı bir siyasi partinin bir anda iktidar olmaması gibi. Tıpkı dil öğrenmenin birkaç günde gerçekleşmediği gibi. Tüm bunlar birer maraton işidir. Aşırı ve bayağı hamleler ile değil basit ve etkili hamleler ile gerçekleşirler. Bazen insanın ihtiyaç duyduğu değişiklik, yirmi dört saatinin yalnızca bir saatine bir kitap okuma seansı koymak kadar basit olabilir. İnsanoğlu, daha uyku düzenini, yediğini, içtiğini bile düzene sokamayacak kadar irrasyonel davrandığı sürece hangi hedefine nasıl ulaşsın?

Hayatta hiçbir şeyin bir anda elde edilmediği kuralı, kadın-erkek ilişkileri gibi sosyal ilişkilerde de, finansal iniş-çıkışlarda da, siyasette de, projelerde de, ertesi günkü sınavlarda da, yeni öğrendiğiniz şeylerde de, her yerde geçerlidir. Hayatın kendisi bir maratondur. Çabalamak ise bir günde, iki günde uygulandığı zaman değil, bir maratona yayıldığı zaman etkilidir. Aksi halde bir aldatmacadan öteye geçemez, ileri gittiğinizi sanarsınız ancak yerinizde sayarsınız. Bir gün yaptığınız işte zirve yaparsınız ama o sadece bir gün ise hiçbir şey ifade etmez. Önemli olan o zirvede yaşamak, **orada kalabilmektir.**